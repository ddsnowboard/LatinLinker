Sic fatur lacrimans, classique immittit habenas\net tandem Euboicis Cumarum adlabitur oris.\nobvertunt pelago proras; tum dente tenaci\nancora fundabat navis et litora curvae\npraetexunt puppes. iuvenum manus emicat ardens               5\nlitus in Hesperium; quaerit pars semina flammae\nabstrusa in venis silicis, pars densa ferarum\ntecta rapit silvas inventaque flumina monstrat.\nat pius Aeneas arces quibus altus Apollo\npraesidet horrendaeque procul secreta Sibyllae,               10\nantrum immane, petit, magnam cui mentem animumque\nDelius inspirat vates aperitque futura.\niam subeunt Triviae lucos atque aurea tecta.\n\nDaedalus, ut fama est, fugiens Minoia regna\npraepetibus pennis ausus se credere caelo               15\ninsuetum per iter gelidas enavit ad Arctos,\nChalcidicaque levis tandem super astitit arce.\nredditus his primum terris tibi, Phoebe, sacravit\nremigium alarum posuitque immania templa.\nin foribus letum Androgeo; tum pendere poenas               20\nCecropidae iussi (miserum!) septena quotannis\ncorpora natorum; stat ductis sortibus urna.\ncontra elata mari respondet Cnosia tellus:\nhic crudelis amor tauri suppostaque furto\nPasiphae mixtumque genus prolesque biformis                25\nMinotaurus inest, Veneris monimenta nefandae,\nhic labor ille domus et inextricabilis error;\nmagnum reginae sed enim miseratus amorem\nDaedalus ipse dolos tecti ambagesque resolvit,\ncaeca regens filo vestigia. tu quoque magnam               30\npartem opere in tanto, sineret dolor, Icare, haberes.\nbis conatus erat casus effingere in auro,\nbis patriae cecidere manus. quin protinus omnia\nperlegerent oculis, ni iam praemissus Achates\nadforet atque una Phoebi Triviaeque sacerdos,               35\nDeiphobe Glauci, fatur quae talia regi:\n\'non hoc ista sibi tempus spectacula poscit;\nnunc grege de intacto septem mactare iuvencos\npraestiterit, totidem lectas ex more bidentis.\'\ntalibus adfata Aenean (nec sacra morantur               40\niussa viri) Teucros vocat alta in templa sacerdos.\n\nExcisum Euboicae latus ingens rupis in antrum,\nquo lati ducunt aditus centum, ostia centum,\nunde ruunt totidem voces, responsa Sibyllae.\nventum erat ad limen, cum virgo \'poscere fata               45\ntempus\' ait; \'deus ecce deus!\' cui talia fanti\nante fores subito non vultus, non color unus,\nnon comptae mansere comae; sed pectus anhelum,\net rabie fera corda tument, maiorque videri\nnec mortale sonans, adflata est numine quando               50\niam propiore dei. \'cessas in vota precesque,\nTros\' ait \'Aenea? cessas? neque enim ante dehiscent\nattonitae magna ora domus.\' et talia fata\nconticuit. gelidus Teucris per dura cucurrit\nossa tremor, funditque preces rex pectore ab imo:               55\n\'Phoebe, gravis Troiae semper miserate labores,\nDardana qui Paridis derexti tela manusque\ncorpus in Aeacidae, magnas obeuntia terras\ntot maria intravi duce te penitusque repostas\nMassylum gentis praetentaque Syrtibus arva:               60\niam tandem Italiae fugientis prendimus oras.\nhac Troiana tenus fuerit fortuna secuta;\nvos quoque Pergameae iam fas est parcere genti,\ndique deaeque omnes, quibus obstitit Ilium et ingens\ngloria Dardaniae. tuque, o sanctissima vates,               65\npraescia venturi, da (non indebita posco\nregna meis fatis) Latio considere Teucros\nerrantisque deos agitataque numina Troiae.\ntum Phoebo et Triviae solido de marmore templum\ninstituam festosque dies de nomine Phoebi.               70\nte quoque magna manent regnis penetralia nostris:\nhic ego namque tuas sortis arcanaque fata\ndicta meae genti ponam, lectosque sacrabo,\nalma, viros. foliis tantum ne carmina manda,\nne turbata volent rapidis ludibria ventis;               75\nipsa canas oro.\' finem dedit ore loquendi.\n\nAt Phoebi nondum patiens immanis in antro\nbacchatur vates, magnum si pectore possit\nexcussisse deum; tanto magis ille fatigat\nos rabidum, fera corda domans, fingitque premendo.               80\nostia iamque domus patuere ingentia centum\nsponte sua vatisque ferunt responsa per auras:\n\'o tandem magnis pelagi defuncte periclis\n(sed terrae graviora manent), in regna Lavini\nDardanidae venient (mitte hanc de pectore curam),               85\nsed non et venisse volent. bella, horrida bella,\net Thybrim multo spumantem sanguine cerno.\nnon Simois tibi nec Xanthus nec Dorica castra\ndefuerint; alius Latio iam partus Achilles,\nnatus et ipse dea; nec Teucris addita Iuno                90\nusquam aberit, cum tu supplex in rebus egenis\nquas gentis Italum aut quas non oraveris urbes!\ncausa mali tanti coniunx iterum hospita Teucris\nexternique iterum thalami.\ntu ne cede malis, sed contra audentior ito,               95\nqua tua te Fortuna sinet. via prima salutis\n(quod minime reris) Graia pandetur ab urbe.\'\n\nTalibus ex adyto dictis Cumaea Sibylla\nhorrendas canit ambages antroque remugit,\nobscuris vera involvens: ea frena furenti               100\nconcutit et stimulos sub pectore vertit Apollo.\nut primum cessit furor et rabida ora quierunt,\nincipit Aeneas heros: \'non ulla laborum,\no virgo, nova mi facies inopinave surgit;\nomnia praecepi atque animo mecum ante peregi.               105\nunum oro: quando hic inferni ianua regis\ndicitur et tenebrosa palus Acheronte refuso,\nire ad conspectum cari genitoris et ora\ncontingat; doceas iter et sacra ostia pandas.\nillum ego per flammas et mille sequentia tela               110\neripui his umeris medioque ex hoste recepi;\nille meum comitatus iter maria omnia mecum\natque omnis pelagique minas caelique ferebat,\ninualidus, viris ultra sortemque senectae.\nquin, ut te supplex peterem et tua limina adirem,               115\nidem orans mandata dabat. gnatique patrisque,\nalma, precor, miserere (potes namque omnia, nec te\nnequiquam lucis Hecate praefecit Avernis),\nsi potuit manis accersere coniugis Orpheus\nThreicia fretus cithara fidibusque canoris,               120\nsi fratrem Pollux alterna morte redemit\nitque reditque viam totiens. quid Thesea, magnum\nquid memorem Alciden? et mi genus ab Iove summo.\'\n\nTalibus orabat dictis arasque tenebat,\ncum sic orsa loqui vates: \'sate sanguine divum,               125\nTros Anchisiade, facilis descensus Averno:\nnoctes atque dies patet atri ianua Ditis;\nsed revocare gradum superasque evadere ad auras,\nhoc opus, hic labor est. pauci, quos aequus amavit\nIuppiter aut ardens evexit ad aethera virtus,               130\ndis geniti potuere. tenent media omnia silvae,\nCocytusque sinu labens circumvenit atro.\nquod si tantus amor menti, si tanta cupido est\nbis Stygios innare lacus, bis nigra videre\nTartara, et insano iuvat indulgere labori,               135\naccipe quae peragenda prius. latet arbore opaca\naureus et foliis et lento vimine ramus,\nIunoni infernae dictus sacer; hunc tegit omnis\nlucus et obscuris claudunt convallibus umbrae.\nsed non ante datur telluris operta subire               140\nauricomos quam quis decerpserit arbore fetus.\nhoc sibi pulchra suum ferri Proserpina munus\ninstituit. primo avulso non deficit alter\naureus, et simili frondescit virga metallo.\nergo alte vestiga oculis et rite repertum               145\ncarpe manu; namque ipse volens facilisque sequetur,\nsi te fata vocant; aliter non viribus ullis\nvincere nec duro poteris convellere ferro.\npraeterea iacet exanimum tibi corpus amici\n(heu nescis) totamque incestat funere classem,               150\ndum consulta petis nostroque in limine pendes.\nsedibus hunc refer ante suis et conde sepulcro.\nduc nigras pecudes; ea prima piacula sunto.\nsic demum lucos Stygis et regna invia vivis\naspicies.\' dixit, pressoque obmutuit ore.               155\n\nAeneas maesto defixus lumina vultu\ningreditur linquens antrum, caecosque volutat\neventus animo secum. cui fidus Achates\nit comes et paribus curis vestigia figit.\nmulta inter sese vario sermone serebant,               160\nquem socium exanimum vates, quod corpus humandum\ndiceret. atque illi Misenum in litore sicco,\nut venere, vident indigna morte peremptum,\nMisenum Aeoliden, quo non praestantior alter\naere ciere viros Martemque accendere cantu.               165\nHectoris hic magni fuerat comes, Hectora circum\net lituo pugnas insignis obibat et hasta.\npostquam illum vita victor spoliavit Achilles,\nDardanio Aeneae sese fortissimus heros\naddiderat socium, non inferiora secutus.               170\nsed tum, forte cava dum personat aequora concha,\ndemens, et cantu vocat in certamina divos,\naemulus exceptum Triton, si credere dignum est,\ninter saxa virum spumosa immerserat unda.\nergo omnes magno circum clamore fremebant,               175\npraecipue pius Aeneas. tum iussa Sibyllae,\nhaud mora, festinant flentes aramque sepulcri\ncongerere arboribus caeloque educere certant.\nitur in antiquam silvam, stabula alta ferarum;\nprocumbunt piceae, sonat icta securibus ilex               180\nfraxineaeque trabes cuneis et fissile robur\nscinditur, advolvunt ingentis montibus ornos.\n\nNec non Aeneas opera inter talia primus\nhortatur socios paribusque accingitur armis.\natque haec ipse suo tristi cum corde volutat                185\naspectans silvam immensam, et sic forte precatur:\n\'si nunc se nobis ille aureus arbore ramus\nostendat nemore in tanto! quando omnia vere\nheu nimium de te vates, Misene, locuta est.\'\nvix ea fatus erat, geminae cum forte columbae               190\nipsa sub ora viri caelo venere volantes,\net viridi sedere solo. tum maximus heros\nmaternas agnovit avis laetusque precatur:\n\'este duces, o, si qua via est, cursumque per auras\nderigite in lucos ubi pinguem dives opacat               195\nramus humum. tuque, o, dubiis ne defice rebus,\ndiva parens.\' sic effatus vestigia pressit\nobservans quae signa ferant, quo tendere pergant.\npascentes illae tantum prodire volando\nquantum acie possent oculi servare sequentum.               200\ninde ubi venere ad fauces grave olentis Averni,\ntollunt se celeres liquidumque per aera lapsae\nsedibus optatis gemina super arbore sidunt,\ndiscolor unde auri per ramos aura refulsit.\nquale solet silvis brumali frigore viscum               205\nfronde virere nova, quod non sua seminat arbos,\net croceo fetu teretis circumdare truncos,\ntalis erat species auri frondentis opaca\nilice, sic leni crepitabat brattea vento.\ncorripit Aeneas extemplo avidusque refringit               210\ncunctantem, et vatis portat sub tecta Sibyllae.\n\nNec minus interea Misenum in litore Teucri\nflebant et cineri ingrato suprema ferebant.\nprincipio pinguem taedis et robore secto\ningentem struxere pyram, cui frondibus atris               215\nintexunt latera et feralis ante cupressos\nconstituunt, decorantque super fulgentibus armis.\npars calidos latices et aena undantia flammis\nexpediunt, corpusque lavant frigentis et unguunt.\nfit gemitus. tum membra toro defleta reponunt               220\npurpureasque super vestis, velamina nota,\nconiciunt. pars ingenti subiere feretro,\ntriste ministerium, et subiectam more parentum\naversi tenuere facem. congesta cremantur\nturea dona, dapes, fuso crateres olivo.               225\npostquam conlapsi cineres et flamma quievit,\nreliquias vino et bibulam lavere favillam,\nossaque lecta cado texit Corynaeus aeno.\nidem ter socios pura circumtulit unda\nspargens rore levi et ramo felicis olivae,               230\nlustravitque viros dixitque novissima verba.\nat pius Aeneas ingenti mole sepulcrum\nimponit suaque arma viro remumque tubamque\nmonte sub aerio, qui nunc Misenus ab illo\ndicitur aeternumque tenet per saecula nomen.               235\n\nHis actis propere exsequitur praecepta Sibyllae.\nspelunca alta fuit vastoque immanis hiatu,\nscrupea, tuta lacu nigro nemorumque tenebris,\nquam super haud ullae poterant impune volantes\ntendere iter pennis: talis sese halitus atris               240\nfaucibus effundens supera ad convexa ferebat.\n[unde locum Grai dixerunt nomine Aornum.]\nquattuor hic primum nigrantis terga iuvencos\nconstituit frontique invergit vina sacerdos,\net summas carpens media inter cornua saetas               245\nignibus imponit sacris, libamina prima,\nvoce vocans Hecaten caeloque Ereboque potentem.\nsupponunt alii cultros tepidumque cruorem\nsuccipiunt pateris. ipse atri velleris agnam\nAeneas matri Eumenidum magnaeque sorori               250\nense ferit, sterilemque tibi, Proserpina, vaccam;\ntum Stygio regi nocturnas incohat aras\net solida imponit taurorum viscera flammis,\npingue super oleum fundens ardentibus extis.\necce autem primi sub limina solis et ortus               255\nsub pedibus mugire solum et iuga coepta moveri\nsilvarum, visaeque canes ululare per umbram\nadventante dea. \'procul, o procul este, profani,\'\nconclamat vates, \'totoque absistite luco;\ntuque invade viam vaginaque eripe ferrum:               260\nnunc animis opus, Aenea, nunc pectore firmo.\'\ntantum effata furens antro se immisit aperto;\nille ducem haud timidis vadentem passibus aequat.\n\nDi, quibus imperium est animarum, umbraeque silentes\net Chaos et Phlegethon, loca nocte tacentia late,               265\nsit mihi fas audita loqui, sit numine vestro\npandere res alta terra et caligine mersas.\n\nIbant obscuri sola sub nocte per umbram\nperque domos Ditis vacuas et inania regna:\nquale per incertam lunam sub luce maligna               270\nest iter in silvis, ubi caelum condidit umbra\nIuppiter, et rebus nox abstulit atra colorem.\nvestibulum ante ipsum primisque in faucibus Orci\nLuctus et ultrices posuere cubilia Curae,\npallentesque habitant Morbi tristisque Senectus,               275\net Metus et malesuada Fames ac turpis Egestas,\nterribiles visu formae, Letumque Labosque;\ntum consanguineus Leti Sopor et mala mentis\nGaudia, mortiferumque adverso in limine Bellum,\nferreique Eumenidum thalami et Discordia demens               280\nvipereum crinem vittis innexa cruentis.\nin medio ramos annosaque bracchia pandit\nulmus opaca, ingens, quam sedem Somnia vulgo\nvana tenere ferunt, foliisque sub omnibus haerent.\nmultaque praeterea variarum monstra ferarum,               285\nCentauri in foribus stabulant Scyllaeque biformes\net centumgeminus Briareus ac belua Lernae\nhorrendum stridens, flammisque armata Chimaera,\nGorgones Harpyiaeque et forma tricorporis umbrae.\ncorripit hic subita trepidus formidine ferrum               290\nAeneas strictamque aciem venientibus offert,\net ni docta comes tenuis sine corpore vitas\nadmoneat volitare cava sub imagine formae,\ninruat et frustra ferro diverberet umbras.\n\nHinc via Tartarei quae fert Acherontis ad undas.               295\nturbidus hic caeno vastaque voragine gurges\naestuat atque omnem Cocyto eructat harenam.\nportitor has horrendus aquas et flumina servat\nterribili squalore Charon, cui plurima mento\ncanities inculta iacet, stant lumina flamma,               300\nsordidus ex umeris nodo dependet amictus.\nipse ratem conto subigit velisque ministrat\net ferruginea subvectat corpora cumba,\niam senior, sed cruda deo viridisque senectus.\nhuc omnis turba ad ripas effusa ruebat,               305\nmatres atque viri defunctaque corpora vita\nmagnanimum heroum, pueri innuptaeque puellae,\nimpositique rogis iuvenes ante ora parentum:\nquam multa in silvis autumni frigore primo\nlapsa cadunt folia, aut ad terram gurgite ab alto                310\nquam multae glomerantur aves, ubi frigidus annus\ntrans pontum fugat et terris immittit apricis.\nstabant orantes primi transmittere cursum\ntendebantque manus ripae ulterioris amore.\nnavita sed tristis nunc hos nunc accipit illos,               315\nast alios longe summotos arcet harena.\nAeneas miratus enim motusque tumultu\n\'dic,\' ait, \'o virgo, quid vult concursus ad amnem?\nquidve petunt animae? vel quo discrimine ripas\nhae linquunt, illae remis vada livida verrunt?\'               320\nolli sic breviter fata est longaeva sacerdos:\n\'Anchisa generate, deum certissima proles,\nCocyti stagna alta vides Stygiamque paludem,\ndi cuius iurare timent et fallere numen.\nhaec omnis, quam cernis, inops inhumataque turba est;               325\nportitor ille Charon; hi, quos vehit unda, sepulti.\nnec ripas datur horrendas et rauca fluenta\ntransportare prius quam sedibus ossa quierunt.\ncentum errant annos volitantque haec litora circum;\ntum demum admissi stagna exoptata revisunt.\'               330\nconstitit Anchisa satus et vestigia pressit\nmulta putans sortemque animo miseratus iniquam.\ncernit ibi maestos et mortis honore carentis\nLeucaspim et Lyciae ductorem classis Oronten,\nquos simul a Troia ventosa per aequora vectos               335\nobruit Auster, aqua involvens navemque virosque.\n\nEcce gubernator sese Palinurus agebat,\nqui Libyco nuper cursu, dum sidera servat,\nexciderat puppi mediis effusus in undis.\nhunc ubi vix multa maestum cognovit in umbra,               340\nsic prior adloquitur: \'quis te, Palinure, deorum\neripuit nobis medioque sub aequore mersit?\ndic age. namque mihi, fallax haud ante repertus,\nhoc uno responso animum delusit Apollo,\nqui fore te ponto incolumem finisque canebat               345\nventurum Ausonios. en haec promissa fides est?\'\nille autem: \'neque te Phoebi cortina fefellit,\ndux Anchisiade, nec me deus aequore mersit.\nnamque gubernaclum multa vi forte revulsum,\ncui datus haerebam custos cursusque regebam,               350\npraecipitans traxi mecum. maria aspera iuro\nnon ullum pro me tantum cepisse timorem,\nquam tua ne spoliata armis, excussa magistro,\ndeficeret tantis navis surgentibus undis.\ntris Notus hibernas immensa per aequora noctes               355\nvexit me violentus aqua; vix lumine quarto\nprospexi Italiam summa sublimis ab unda.\npaulatim adnabam terrae; iam tuta tenebam,\nni gens crudelis madida cum veste gravatum\nprensantemque uncis manibus capita aspera montis               360\nferro invasisset praedamque ignara putasset.\nnunc me fluctus habet versantque in litore venti.\nquod te per caeli iucundum lumen et auras,\nper genitorem oro, per spes surgentis Iuli,\neripe me his, invicte, malis: aut tu mihi terram               365\ninice, namque potes, portusque require Velinos;\naut tu, si qua via est, si quam tibi diva creatrix\nostendit (neque enim, credo, sine numine divum\nflumina tanta paras Stygiamque innare paludem),\nda dextram misero et tecum me tolle per undas,               370\nsedibus ut saltem placidis in morte quiescam.\'\ntalia fatus erat coepit cum talia vates:\n\'unde haec, o Palinure, tibi tam dira cupido?\ntu Stygias inhumatus aquas amnemque severum\nEumenidum aspicies, ripamve iniussus adibis?               375\ndesine fata deum flecti sperare precando,\nsed cape dicta memor, duri solacia casus.\nnam tua finitimi, longe lateque per urbes\nprodigiis acti caelestibus, ossa piabunt\net statuent tumulum et tumulo sollemnia mittent,               380\naeternumque locus Palinuri nomen habebit.\'\nhis dictis curae emotae pulsusque parumper\ncorde dolor tristi; gaudet cognomine terra.\n\nErgo iter inceptum peragunt fluvioque propinquant.\nnavita quos iam inde ut Stygia prospexit ab unda               385\nper tacitum nemus ire pedemque advertere ripae,\nsic prior adgreditur dictis atque increpat ultro:\n\'quisquis es, armatus qui nostra ad flumina tendis,\nfare age, quid venias, iam istinc et comprime gressum.\numbrarum hic locus est, somni noctisque soporae:               390\ncorpora viva nefas Stygia vectare carina.\nnec vero Alciden me sum laetatus euntem\naccepisse lacu, nec Thesea Pirithoumque,\ndis quamquam geniti atque invicti viribus essent.\nTartareum ille manu custodem in vincla petivit               395\nipsius a solio regis traxitque trementem;\nhi dominam Ditis thalamo deducere adorti.\'\nquae contra breviter fata est Amphrysia vates:\n\'nullae hic insidiae tales (absiste moveri),\nnec vim tela ferunt; licet ingens ianitor antro               400\naeternum latrans exsanguis terreat umbras,\ncasta licet patrui servet Proserpina limen.\nTroius Aeneas, pietate insignis et armis,\nad genitorem imas Erebi descendit ad umbras.\nsi te nulla movet tantae pietatis imago,               405\nat ramum hunc\' (aperit ramum qui veste latebat)\n\'agnoscas.\' tumida ex ira tum corda residunt;\nnec plura his. ille admirans venerabile donum\nfatalis virgae longo post tempore visum\ncaeruleam advertit puppim ripaeque propinquat.               410\ninde alias animas, quae per iuga longa sedebant,\ndeturbat laxatque foros; simul accipit alveo\ningentem Aenean. gemuit sub pondere cumba\nsutilis et multam accepit rimosa paludem.\ntandem trans fluvium incolumis vatemque virumque               415\ninformi limo glaucaque exponit in ulua.\n\nCerberus haec ingens latratu regna trifauci\npersonat adverso recubans immanis in antro.\ncui vates horrere videns iam colla colubris\nmelle soporatam et medicatis frugibus offam               420\nobicit. ille fame rabida tria guttura pandens\ncorripit obiectam, atque immania terga resolvit\nfusus humi totoque ingens extenditur antro.\noccupat Aeneas aditum custode sepulto\nevaditque celer ripam inremeabilis undae.               425\n\nContinuo auditae voces vagitus et ingens\ninfantumque animae flentes, in limine primo\nquos dulcis vitae exsortis et ab ubere raptos\nabstulit atra dies et funere mersit acerbo;\nhos iuxta falso damnati crimine mortis.               430\nnec vero hae sine sorte datae, sine iudice, sedes:\nquaesitor Minos urnam movet; ille silentum\nconsiliumque vocat vitasque et crimina discit.\nproxima deinde tenent maesti loca, qui sibi letum\ninsontes peperere manu lucemque perosi               435\nproiecere animas. quam vellent aethere in alto\nnunc et pauperiem et duros perferre labores!\nfas obstat, tristisque palus inamabilis undae\nalligat et novies Styx interfusa coercet.\nnec procul hinc partem fusi monstrantur in omnem                440\nLugentes campi; sic illos nomine dicunt.\nhic quos durus amor crudeli tabe peredit\nsecreti celant calles et myrtea circum\nsilva tegit; curae non ipsa in morte relinquunt.\nhis Phaedram Procrinque locis maestamque Eriphylen               445\ncrudelis nati monstrantem vulnera cernit,\nEvadnenque et Pasiphaen; his Laodamia\nit comes et iuvenis quondam, nunc femina, Caeneus\nrursus et in veterem fato revoluta figuram.\ninter quas Phoenissa recens a vulnere Dido               450\nerrabat silva in magna; quam Troius heros\nut primum iuxta stetit agnovitque per umbras\nobscuram, qualem primo qui surgere mense\naut videt aut vidisse putat per nubila lunam,\ndemisit lacrimas dulcique adfatus amore est:               455\n\'infelix Dido, verus mihi nuntius ergo\nvenerat exstinctam ferroque extrema secutam?\nfuneris heu tibi causa fui? per sidera iuro,\nper superos et si qua fides tellure sub ima est,\ninuitus, regina, tuo de litore cessi.               460\nsed me iussa deum, quae nunc has ire per umbras,\nper loca senta situ cogunt noctemque profundam,\nimperiis egere suis; nec credere quivi\nhunc tantum tibi me discessu ferre dolorem.\nsiste gradum teque aspectu ne subtrahe nostro.               465\nquem fugis? extremum fato quod te adloquor hoc est.\'\ntalibus Aeneas ardentem et torva tuentem\nlenibat dictis animum lacrimasque ciebat.\nilla solo fixos oculos aversa tenebat\nnec magis incepto vultum sermone movetur               470\nquam si dura silex aut stet Marpesia cautes.\ntandem corripuit sese atque inimica refugit\nin nemus umbriferum, coniunx ubi pristinus illi\nrespondet curis aequatque Sychaeus amorem.\nnec minus Aeneas casu percussus iniquo               475\nprosequitur lacrimis longe et miseratur euntem.\n\nInde datum molitur iter. iamque arva tenebant\nultima, quae bello clari secreta frequentant.\nhic illi occurrit Tydeus, hic inclutus armis\nParthenopaeus et Adrasti pallentis imago,               480\nhic multum fleti ad superos belloque caduci\nDardanidae, quos ille omnis longo ordine cernens\ningemuit, Glaucumque Medontaque Thersilochumque,\ntris Antenoridas Cererique sacrum Polyboeten,\nIdaeumque etiam currus, etiam arma tenentem.               485\ncircumstant animae dextra laevaque frequentes,\nnec vidisse semel satis est; iuvat usque morari\net conferre gradum et veniendi discere causas.\nat Danaum proceres Agamemnoniaeque phalanges\nut videre virum fulgentiaque arma per umbras,               490\ningenti trepidare metu; pars vertere terga,\nceu quondam petiere rates, pars tollere vocem\nexiguam: inceptus clamor frustratur hiantis.\n\nAtque hic Priamiden laniatum corpore toto\nDeiphobum videt et lacerum crudeliter ora,               495\nora manusque ambas, populataque tempora raptis\nauribus et truncas inhonesto vulnere naris.\nvix adeo agnovit pavitantem ac dira tegentem\nsupplicia, et notis compellat vocibus ultro:\n\'Deiphobe armipotens, genus alto a sanguine Teucri,               500\nquis tam crudelis optavit sumere poenas?\ncui tantum de te licuit? mihi fama suprema\nnocte tulit fessum vasta te caede Pelasgum\nprocubuisse super confusae stragis acervum.\ntunc egomet tumulum Rhoeteo in litore inanem               505\nconstitui et magna manis ter voce vocavi.\nnomen et arma locum servant; te, amice, nequivi\nconspicere et patria decedens ponere terra.\'\nad quae Priamides: \'nihil o tibi, amice, relictum;\nomnia Deiphobo solvisti et funeris umbris.               510\nsed me fata mea et scelus exitiale Lacaenae\nhis mersere malis; illa haec monimenta reliquit.\nnamque ut supremam falsa inter gaudia noctem\negerimus, nosti: et nimium meminisse necesse est.\ncum fatalis equus saltu super ardua venit               515\nPergama et armatum peditem gravis attulit aluo,\nilla chorum simulans euhantis orgia circum\nducebat Phrygias; flammam media ipsa tenebat\ningentem et summa Danaos ex arce vocabat.\ntum me confectum curis somnoque gravatum               520\ninfelix habuit thalamus, pressitque iacentem\ndulcis et alta quies placidaeque simillima morti.\negregia interea coniunx arma omnia tectis\nemovet, et fidum capiti subduxerat ensem:\nintra tecta vocat Menelaum et limina pandit,               525\nscilicet id magnum sperans fore munus amanti,\net famam exstingui veterum sic posse malorum.\nquid moror? inrumpunt thalamo, comes additus una\nhortator scelerum Aeolides. di, talia Grais\ninstaurate, pio si poenas ore reposco.               530\nsed te qui vivum casus, age fare vicissim,\nattulerint. pelagine venis erroribus actus\nan monitu divum? an quae te fortuna fatigat,\nut tristis sine sole domos, loca turbida, adires?\'\n\nHac vice sermonum roseis Aurora quadrigis               535\niam medium aetherio cursu traiecerat axem;\net fors omne datum traherent per talia tempus,\nsed comes admonuit breviterque adfata Sibylla est:\n\'nox ruit, Aenea; nos flendo ducimus horas.\nhic locus est, partis ubi se via findit in ambas:               540\ndextera quae Ditis magni sub moenia tendit,\nhac iter Elysium nobis; at laeva malorum\nexercet poenas et ad impia Tartara mittit.\'\nDeiphobus contra: \'ne saevi, magna sacerdos;\ndiscedam, explebo numerum reddarque tenebris.               545\ni decus, i, nostrum; melioribus utere fatis.\'\ntantum effatus, et in verbo vestigia torsit.\n\nRespicit Aeneas subito et sub rupe sinistra\nmoenia lata videt triplici circumdata muro,\nquae rapidus flammis ambit torrentibus amnis,               550\nTartareus Phlegethon, torquetque sonantia saxa.\nporta adversa ingens solidoque adamante columnae,\nvis ut nulla virum, non ipsi exscindere bello\ncaelicolae valeant; stat ferrea turris ad auras,\nTisiphoneque sedens palla succincta cruenta               555\nvestibulum exsomnis servat noctesque diesque.\nhinc exaudiri gemitus et saeva sonare\nverbera, tum stridor ferri tractaeque catenae.\nconstitit Aeneas strepitumque exterritus hausit.\n\'quae scelerum facies? o virgo, effare; quibusue               560\nurgentur poenis? quis tantus plangor ad auras?\'\ntum vates sic orsa loqui: \'dux inclute Teucrum,\nnulli fas casto sceleratum insistere limen;\nsed me cum lucis Hecate praefecit Avernis,\nipsa deum poenas docuit perque omnia duxit.                565\nCnosius haec Rhadamanthus habet durissima regna\ncastigatque auditque dolos subigitque fateri\nquae quis apud superos furto laetatus inani\ndistulit in seram commissa piacula mortem.\ncontinuo sontis ultrix accincta flagello               570\nTisiphone quatit insultans, torvosque sinistra\nintentans anguis vocat agmina saeva sororum.\ntum demum horrisono stridentes cardine sacrae\npanduntur portae. cernis custodia qualis\nvestibulo sedeat, facies quae limina servet?               575\nquinquaginta atris immanis hiatibus Hydra\nsaevior intus habet sedem. tum Tartarus ipse\nbis patet in praeceps tantum tenditque sub umbras\nquantus ad aetherium caeli suspectus Olympum.\nhic genus antiquum Terrae, Titania pubes,               580\nfulmine deiecti fundo volvuntur in imo.\nhic et Aloidas geminos immania vidi\ncorpora, qui manibus magnum rescindere caelum\nadgressi superisque Iovem detrudere regnis.\nvidi et crudelis dantem Salmonea poenas,               585\ndum flammas Iovis et sonitus imitatur Olympi.\nquattuor hic invectus equis et lampada quassans\nper Graium populos mediaeque per Elidis urbem\nibat ovans, divumque sibi poscebat honorem,\ndemens, qui nimbos et non imitabile fulmen               590\naere et cornipedum pulsu simularet equorum.\nat pater omnipotens densa inter nubila telum\ncontorsit, non ille faces nec fumea taedis\nlumina, praecipitemque immani turbine adegit.\nnec non et Tityon, Terrae omniparentis alumnum,               595\ncernere erat, per tota novem cui iugera corpus\nporrigitur, rostroque immanis vultur obunco\nimmortale iecur tondens fecundaque poenis\nviscera rimaturque epulis habitatque sub alto\npectore, nec fibris requies datur ulla renatis.               600\nquid memorem Lapithas, Ixiona Pirithoumque?\nquos super atra silex iam iam lapsura cadentique\nimminet adsimilis; lucent genialibus altis\naurea fulcra toris, epulaeque ante ora paratae\nregifico luxu; Furiarum maxima iuxta               605\naccubat et manibus prohibet contingere mensas,\nexsurgitque facem attollens atque intonat ore.\nhic, quibus invisi fratres, dum vita manebat,\npulsatusve parens et fraus innexa clienti,\naut qui divitiis soli incubuere repertis               610\nnec partem posuere suis (quae maxima turba est),\nquique ob adulterium caesi, quique arma secuti\nimpia nec veriti dominorum fallere dextras,\ninclusi poenam exspectant. ne quaere doceri\nquam poenam, aut quae forma viros fortunave mersit.               615\nsaxum ingens volvunt alii, radiisque rotarum\ndistricti pendent; sedet aeternumque sedebit\ninfelix Theseus, Phlegyasque miserrimus omnis\nadmonet et magna testatur voce per umbras:\n"discite iustitiam moniti et non temnere divos."               620\nvendidit hic auro patriam dominumque potentem\nimposuit; fixit leges pretio atque refixit;\nhic thalamum invasit natae vetitosque hymenaeos:\nausi omnes immane nefas ausoque potiti.\nnon, mihi si linguae centum sint oraque centum,               625\nferrea vox, omnis scelerum comprendere formas,\nomnia poenarum percurrere nomina possim.\'\n\nHaec ubi dicta dedit Phoebi longaeva sacerdos,\n\'sed iam age, carpe viam et susceptum perfice munus;\nacceleremus\' ait; \'Cyclopum educta caminis               630\nmoenia conspicio atque adverso fornice portas,\nhaec ubi nos praecepta iubent deponere dona.\'\ndixerat et pariter gressi per opaca viarum\ncorripiunt spatium medium foribusque propinquant.\noccupat Aeneas aditum corpusque recenti               635\nspargit aqua ramumque adverso in limine figit.\n\nHis demum exactis, perfecto munere divae,\ndevenere locos laetos et amoena virecta\nfortunatorum nemorum sedesque beatas.\nlargior hic campos aether et lumine vestit               640\npurpureo, solemque suum, sua sidera norunt.\npars in gramineis exercent membra palaestris,\ncontendunt ludo et fulva luctantur harena;\npars pedibus plaudunt choreas et carmina dicunt.\nnec non Threicius longa cum veste sacerdos               645\nobloquitur numeris septem discrimina vocum,\niamque eadem digitis, iam pectine pulsat eburno.\nhic genus antiquum Teucri, pulcherrima proles,\nmagnanimi heroes nati melioribus annis,\nIlusque Assaracusque et Troiae Dardanus auctor.               650\narma procul currusque virum miratur inanis;\nstant terra defixae hastae passimque soluti\nper campum pascuntur equi. quae gratia currum\narmorumque fuit vivis, quae cura nitentis\npascere equos, eadem sequitur tellure repostos.               655\nconspicit, ecce, alios dextra laevaque per herbam\nvescentis laetumque choro paeana canentis\ninter odoratum lauris nemus, unde superne\nplurimus Eridani per silvam voluitur amnis.\nhic manus ob patriam pugnando vulnera passi,               660\nquique sacerdotes casti, dum vita manebat,\nquique pii vates et Phoebo digna locuti,\ninventas aut qui vitam excoluere per artis\nquique sui memores aliquos fecere merendo:\nomnibus his nivea cinguntur tempora vitta.               665\nquos circumfusos sic est adfata Sibylla,\nMusaeum ante omnis (medium nam plurima turba\nhunc habet atque umeris exstantem suspicit altis):\n\'dicite, felices animae tuque optime vates,\nquae regio Anchisen, quis habet locus? illius ergo               670\nvenimus et magnos Erebi tranavimus amnis.\'\natque huic responsum paucis ita reddidit heros:\n\'nulli certa domus; lucis habitamus opacis,\nriparumque toros et prata recentia rivis\nincolimus. sed vos, si fert ita corde voluntas,               675\nhoc superate iugum, et facili iam tramite sistam.\'\ndixit, et ante tulit gressum camposque nitentis\ndesuper ostentat; dehinc summa cacumina linquunt.\n\nAt pater Anchises penitus convalle virenti\ninclusas animas superumque ad lumen ituras               680\nlustrabat studio recolens, omnemque suorum\nforte recensebat numerum, carosque nepotes\nfataque fortunasque virum moresque manusque.\nisque ubi tendentem adversum per gramina vidit\nAenean, alacris palmas utrasque tetendit,               685\neffusaeque genis lacrimae et vox excidit ore:\n\'venisti tandem, tuaque exspectata parenti\nvicit iter durum pietas? datur ora tueri,\nnate, tua et notas audire et reddere voces?\nsic equidem ducebam animo rebarque futurum                690\ntempora dinumerans, nec me mea cura fefellit.\nquas ego te terras et quanta per aequora vectum\naccipio! quantis iactatum, nate, periclis!\nquam metui ne quid Libyae tibi regna nocerent!\'\nille autem: \'tua me, genitor, tua tristis imago               695\nsaepius occurrens haec limina tendere adegit;\nstant sale Tyrrheno classes. da iungere dextram,\nda, genitor, teque amplexu ne subtrahe nostro.\'\nsic memorans largo fletu simul ora rigabat.\nter conatus ibi collo dare bracchia circum;               700\nter frustra comprensa manus effugit imago,\npar levibus ventis volucrique simillima somno.\n\nInterea videt Aeneas in valle reducta\nseclusum nemus et virgulta sonantia silvae,\nLethaeumque domos placidas qui praenatat amnem.               705\nhunc circum innumerae gentes populique volabant:\nac veluti in pratis ubi apes aestate serena\nfloribus insidunt variis et candida circum\nlilia funduntur, strepit omnis murmure campus.\nhorrescit visu subito causasque requirit               710\ninscius Aeneas, quae sint ea flumina porro,\nquive viri tanto complerint agmine ripas.\ntum pater Anchises: \'animae, quibus altera fato\ncorpora debentur, Lethaei ad fluminis undam\nsecuros latices et longa oblivia potant.               715\nhas equidem memorare tibi atque ostendere coram\niampridem, hanc prolem cupio enumerare meorum,\nquo magis Italia mecum laetere reperta.\'\n\'o pater, anne aliquas ad caelum hinc ire putandum est\nsublimis animas iterumque ad tarda reverti               720\ncorpora? quae lucis miseris tam dira cupido?\'\n\'dicam equidem nec te suspensum, nate, tenebo\'\nsuscipit Anchises atque ordine singula pandit.\n\n\'Principio caelum ac terras camposque liquentis\nlucentemque globum lunae Titaniaque astra               725\nspiritus intus alit, totamque infusa per artus\nmens agitat molem et magno se corpore miscet.\ninde hominum pecudumque genus vitaeque volantum\net quae marmoreo fert monstra sub aequore pontus.\nigneus est ollis vigor et caelestis origo               730\nseminibus, quantum non noxia corpora tardant\nterrenique hebetant artus moribundaque membra.\nhinc metuunt cupiuntque, dolent gaudentque, neque auras\ndispiciunt clausae tenebris et carcere caeco.\nquin et supremo cum lumine vita reliquit,               735\nnon tamen omne malum miseris nec funditus omnes\ncorporeae excedunt pestes, penitusque necesse est\nmulta diu concreta modis inolescere miris.\nergo exercentur poenis veterumque malorum\nsupplicia expendunt: aliae panduntur inanes               740\nsuspensae ad ventos, aliis sub gurgite vasto\ninfectum eluitur scelus aut exuritur igni:\nquisque suos patimur manis. exinde per amplum\nmittimur Elysium et pauci laeta arva tenemus,\ndonec longa dies perfecto temporis orbe               745\nconcretam exemit labem, purumque relinquit\naetherium sensum atque aurai simplicis ignem.\nhas omnis, ubi mille rotam volvere per annos,\nLethaeum ad fluvium deus evocat agmine magno,\nscilicet immemores supera ut convexa revisant               750\nrursus, et incipiant in corpora velle reverti.\'\n\nDixerat Anchises natumque unaque Sibyllam\nconventus trahit in medios turbamque sonantem,\net tumulum capit unde omnis longo ordine posset\nadversos legere et venientum discere vultus.               755\n\n\'Nunc age, Dardaniam prolem quae deinde sequatur\ngloria, qui maneant Itala de gente nepotes,\ninlustris animas nostrumque in nomen ituras,\nexpediam dictis, et te tua fata docebo.\nille, vides, pura iuvenis qui nititur hasta,               760\nproxima sorte tenet lucis loca, primus ad auras\naetherias Italo commixtus sanguine surget,\nSilvius, Albanum nomen, tua postuma proles,\nquem tibi longaevo serum Lavinia coniunx\neducet silvis regem regumque parentem,               765\nunde genus Longa nostrum dominabitur Alba.\nproximus ille Procas, Troianae gloria gentis,\net Capys et Numitor et qui te nomine reddet\nSilvius Aeneas, pariter pietate vel armis\negregius, si umquam regnandam acceperit Albam.               770\nqui iuvenes! quantas ostentant, aspice, viris\natque umbrata gerunt civili tempora quercu!\nhi tibi Nomentum et Gabios urbemque Fidenam,\nhi Collatinas imponent montibus arces,\nPometios Castrumque Inui Bolamque Coramque;               775\nhaec tum nomina erunt, nunc sunt sine nomine terrae.\nquin et avo comitem sese Mauvortius addet\nRomulus, Assaraci quem sanguinis Ilia mater\neducet. viden, ut geminae stant vertice cristae\net pater ipse suo superum iam signat honore?               780\nen huius, nate, auspiciis illa incluta Roma\nimperium terris, animos aequabit Olympo,\nseptemque una sibi muro circumdabit arces,\nfelix prole virum: qualis Berecyntia mater\ninvehitur curru Phrygias turrita per urbes               785\nlaeta deum partu, centum complexa nepotes,\nomnis caelicolas, omnis supera alta tenentis.\nhuc geminas nunc flecte acies, hanc aspice gentem\nRomanosque tuos. hic Caesar et omnis Iuli\nprogenies magnum caeli ventura sub axem.               790\nhic vir, hic est, tibi quem promitti saepius audis,\nAugustus Caesar, divi genus, aurea condet\nsaecula qui rursus Latio regnata per arva\nSaturno quondam, super et Garamantas et Indos\nproferet imperium; iacet extra sidera tellus,               795\nextra anni solisque vias, ubi caelifer Atlas\naxem umero torquet stellis ardentibus aptum.\nhuius in adventum iam nunc et Caspia regna\nresponsis horrent divum et Maeotia tellus,\net septemgemini turbant trepida ostia Nili.               800\nnec vero Alcides tantum telluris obivit,\nfixerit aeripedem cervam licet, aut Erymanthi\npacarit nemora et Lernam tremefecerit arcu;\nnec qui pampineis victor iuga flectit habenis\nLiber, agens celso Nysae de vertice tigris.               805\net dubitamus adhuc virtutem extendere factis,\naut metus Ausonia prohibet consistere terra?\nquis procul ille autem ramis insignis olivae\nsacra ferens? nosco crinis incanaque menta\nregis Romani primam qui legibus urbem               810\nfundabit, Curibus parvis et paupere terra\nmissus in imperium magnum. cui deinde subibit\notia qui rumpet patriae residesque movebit\nTullus in arma viros et iam desueta triumphis\nagmina. quem iuxta sequitur iactantior Ancus               815\nnunc quoque iam nimium gaudens popularibus auris.\nvis et Tarquinios reges animamque superbam\nultoris Bruti, fascisque videre receptos?\nconsulis imperium hic primus saevasque securis\naccipiet, natosque pater nova bella moventis               820\nad poenam pulchra pro libertate vocabit,\ninfelix, utcumque ferent ea facta minores:\nvincet amor patriae laudumque immensa cupido.\nquin Decios Drusosque procul saevumque securi\naspice Torquatum et referentem signa Camillum.               825\nillae autem paribus quas fulgere cernis in armis,\nconcordes animae nunc et dum nocte prementur,\nheu quantum inter se bellum, si lumina vitae\nattigerint, quantas acies stragemque ciebunt,\naggeribus socer Alpinis atque arce Monoeci               830\ndescendens, gener adversis instructus Eois!\nne, pueri, ne tanta animis adsuescite bella\nneu patriae validas in viscera vertite viris;\ntuque prior, tu parce, genus qui ducis Olympo,\nproice tela manu, sanguis meus!—               835\nille triumphata Capitolia ad alta Corintho\nvictor aget currum caesis insignis Achivis.\neruet ille Argos Agamemnoniasque Mycenas\nipsumque Aeaciden, genus armipotentis Achilli,\nultus avos Troiae templa et temerata Minervae.               840\nquis te, magne Cato, tacitum aut te, Cosse, relinquat?\nquis Gracchi genus aut geminos, duo fulmina belli,\nScipiadas, cladem Libyae, parvoque potentem\nFabricium vel te sulco, Serrane, serentem?\nquo fessum rapitis, Fabii? tu Maximus ille es,               845\nunus qui nobis cunctando restituis rem.\nexcudent alii spirantia mollius aera\n(credo equidem), vivos ducent de marmore vultus,\norabunt causas melius, caelique meatus\ndescribent radio et surgentia sidera dicent:               850\ntu regere imperio populos, Romane, memento\n(hae tibi erunt artes), pacique imponere morem,\nparcere subiectis et debellare superbos.\'\n\nSic pater Anchises, atque haec mirantibus addit:\n\'aspice, ut insignis spoliis Marcellus opimis               855\ningreditur victorque viros supereminet omnis.\nhic rem Romanam magno turbante tumultu\nsistet eques, sternet Poenos Gallumque rebellem,\ntertiaque arma patri suspendet capta Quirino.\'\natque hic Aeneas (una namque ire videbat               860\negregium forma iuvenem et fulgentibus armis,\nsed frons laeta parum et deiecto lumina vultu)\n\'quis, pater, ille, virum qui sic comitatur euntem?\nfilius, anne aliquis magna de stirpe nepotum?\nqui strepitus circa comitum! quantum instar in ipso!               865\nsed nox atra caput tristi circumvolat umbra.\'\ntum pater Anchises lacrimis ingressus obortis:\n\'o gnate, ingentem luctum ne quaere tuorum;\nostendent terris hunc tantum fata nec ultra\nesse sinent. nimium vobis Romana propago               870\nvisa potens, superi, propria haec si dona fuissent.\nquantos ille virum magnam Mauortis ad urbem\ncampus aget gemitus! vel quae, Tiberine, videbis\nfunera, cum tumulum praeterlabere recentem!\nnec puer Iliaca quisquam de gente Latinos                875\nin tantum spe tollet avos, nec Romula quondam\nullo se tantum tellus iactabit alumno.\nheu pietas, heu prisca fides invictaque bello\ndextera! non illi se quisquam impune tulisset\nobvius armato, seu cum pedes iret in hostem               880\nseu spumantis equi foderet calcaribus armos.\nheu, miserande puer, si qua fata aspera rumpas,\ntu Marcellus eris. manibus date lilia plenis\npurpureos spargam flores animamque nepotis\nhis saltem accumulem donis, et fungar inani               885\nmunere.\' sic tota passim regione vagantur\naeris in campis latis atque omnia lustrant.\nquae postquam Anchises natum per singula duxit\nincenditque animum famae venientis amore,\nexim bella viro memorat quae deinde gerenda,               890\nLaurentisque docet populos urbemque Latini,\net quo quemque modo fugiatque feratque laborem.\n\nSunt geminae Somni portae, quarum altera fertur\ncornea, qua veris facilis datur exitus umbris,\naltera candenti perfecta nitens elephanto,               895\nsed falsa ad caelum mittunt insomnia Manes.\nhis ibi tum natum Anchises unaque Sibyllam\nprosequitur dictis portaque emittit eburna,\nille viam secat ad navis sociosque revisit.\n\nTum se ad Caietae recto fert limite portum.               900\nancora de prora iacitur; stant litore puppes.