At regina gravi iamdudum saucia cura\nvulnus alit venis et caeco carpitur igni.\nmulta viri virtus animo multusque recursat\ngentis honos; haerent infixi pectore vultus\nverbaque nec placidam membris dat cura quietem.       5\npostera Phoebea lustrabat lampade terras\numentemque Aurora polo dimoverat umbram,\ncum sic unanimam adloquitur male sana sororem:\n\'Anna soror, quae me suspensam insomnia terrent!\nquis novus hic nostris successit sedibus hospes,               10\nquem sese ore ferens, quam forti pectore et armis!\ncredo equidem, nec vana fides, genus esse deorum.\ndegeneres animos timor arguit. heu, quibus ille\niactatus fatis! quae bella exhausta canebat!\nsi mihi non animo fixum immotumque sederet               15\nne cui me vinclo vellem sociare iugali,\npostquam primus amor deceptam morte fefellit;\nsi non pertaesum thalami taedaeque fuisset,\nhuic uni forsan potui succumbere culpae.\nAnna (fatebor enim) miseri post fata Sychaei               20\nconiugis et sparsos fraterna caede penatis\nsolus hic inflexit sensus animumque labantem\nimpulit. agnosco veteris vestigia flammae.\nsed mihi vel tellus optem prius ima dehiscat\nvel pater omnipotens adigat me fulmine ad umbras,          25\npallentis umbras Erebo noctemque profundam,\nante, pudor, quam te violo aut tua iura resolvo.\nille meos, primus qui me sibi iunxit, amores\nabstulit; ille habeat secum servetque sepulcro.\'\nsic effata sinum lacrimis implevit obortis.               30\n\nAnna refert: \'o luce magis dilecta sorori,\nsolane perpetua maerens carpere iuventa\nnec dulcis natos Veneris nec praemia noris?\nid cinerem aut manis credis curare sepultos?\nesto: aegram nulli quondam flexere mariti,               35\nnon Libyae, non ante Tyro; despectus Iarbas\nductoresque alii, quos Africa terra triumphis\ndives alit: placitone etiam pugnabis amori?\nnec venit in mentem quorum consederis arvis?\nhinc Gaetulae urbes, genus insuperabile bello,               40\net Numidae infreni cingunt et inhospita Syrtis;\nhinc deserta siti regio lateque furentes\nBarcaei. quid bella Tyro surgentia dicam\ngermanique minas?\ndis equidem auspicibus reor et Iunone secunda               45\nhunc cursum Iliacas vento tenuisse carinas.\nquam tu urbem, soror, hanc cernes, quae surgere regna\nconiugio tali! Teucrum comitantibus armis\nPunica se quantis attollet gloria rebus!\ntu modo posce deos veniam, sacrisque litatis               50\nindulge hospitio causasque innecte morandi,\ndum pelago desaevit hiems et aquosus Orion,\nquassataeque rates, dum non tractabile caelum.\'\n\nHis dictis impenso animum flammavit amore\nspemque dedit dubiae menti solvitque pudorem.               55\nprincipio delubra adeunt pacemque per aras\nexquirunt; mactant lectas de more bidentis\nlegiferae Cereri Phoeboque patrique Lyaeo,\nIunoni ante omnis, cui vincla iugalia curae.\nipsa tenens dextra pateram pulcherrima Dido               60\ncandentis vaccae media inter cornua fundit,\naut ante ora deum pinguis spatiatur ad aras,\ninstauratque diem donis, pecudumque reclusis\npectoribus inhians spirantia consulit exta.\nheu, vatum ignarae mentes! quid vota furentem,               65\nquid delubra iuvant? est mollis flamma medullas\ninterea et tacitum vivit sub pectore vulnus.\nuritur infelix Dido totaque vagatur\nurbe furens, qualis coniecta cerva sagitta,\nquam procul incautam nemora inter Cresia fixit               70\npastor agens telis liquitque volatile ferrum\nnescius: illa fuga silvas saltusque peragrat\nDictaeos; haeret lateri letalis harundo.\nnunc media Aenean secum per moenia ducit\nSidoniasque ostentat opes urbemque paratam,               75\nincipit effari mediaque in voce resistit;\nnunc eadem labente die convivia quaerit,\nIliacosque iterum demens audire labores\nexposcit pendetque iterum narrantis ab ore.\npost ubi digressi, lumenque obscura vicissim               80\nluna premit suadentque cadentia sidera somnos,\nsola domo maeret vacua stratisque relictis\nincubat. illum absens absentem auditque videtque,\naut gremio Ascanium genitoris imagine capta\ndetinet, infandum si fallere possit amorem.               85\nnon coeptae adsurgunt turres, non arma iuventus\nexercet portusve aut propugnacula bello\ntuta parant: pendent opera interrupta minaeque\nmurorum ingentes aequataque machina caelo.\n\nQuam simul ac tali persensit peste teneri               90\ncara Iovis coniunx nec famam obstare furori,\ntalibus adgreditur Venerem Saturnia dictis:\n\'egregiam vero laudem et spolia ampla refertis\ntuque puerque tuus (magnum et memorabile numen),\nuna dolo divum si femina victa duorum est.               95\nnec me adeo fallit veritam te moenia nostra\nsuspectas habuisse domos Karthaginis altae.\nsed quis erit modus, aut quo nunc certamine tanto?\nquin potius pacem aeternam pactosque hymenaeos\nexercemus? habes tota quod mente petisti:               100\nardet amans Dido traxitque per ossa furorem.\ncommunem hunc ergo populum paribusque regamus\nauspiciis; liceat Phrygio servire marito\ndotalisque tuae Tyrios permittere dextrae.\'\n\nOlli (sensit enim simulata mente locutam,               105\nquo regnum Italiae Libycas averteret oras)\nsic contra est ingressa Venus: \'quis talia demens\nabnuat aut tecum malit contendere bello?\nsi modo quod memoras factum fortuna sequatur.\nsed fatis incerta feror, si Iuppiter unam               110\nesse velit Tyriis urbem Troiaque profectis,\nmiscerive probet populos aut foedera iungi.\ntu coniunx, tibi fas animum temptare precando.\nperge, sequar.\' tum sic excepit regia Iuno:\n\'mecum erit iste labor. nunc qua ratione quod instat         115\nconfieri possit, paucis (adverte) docebo.\nvenatum Aeneas unaque miserrima Dido\nin nemus ire parant, ubi primos crastinus ortus\nextulerit Titan radiisque retexerit orbem.\nhis ego nigrantem commixta grandine nimbum,               120\ndum trepidant alae saltusque indagine cingunt,\ndesuper infundam et tonitru caelum omne ciebo.\ndiffugient comites et nocte tegentur opaca:\nspeluncam Dido dux et Troianus eandem\ndevenient. adero et, tua si mihi certa voluntas,               125\nconubio iungam stabili propriamque dicabo.\nhic hymenaeus erit.\' non adversata petenti\nadnuit atque dolis risit Cytherea repertis.\n\nOceanum interea surgens Aurora reliquit.\nit portis iubare exorto delecta iuventus,               130\nretia rara, plagae, lato venabula ferro,\nMassylique ruunt equites et odora canum vis.\nreginam thalamo cunctantem ad limina primi\nPoenorum exspectant, ostroque insignis et auro\nstat sonipes ac frena ferox spumantia mandit.               135\ntandem progreditur magna stipante caterva\nSidoniam picto chlamydem circumdata limbo;\ncui pharetra ex auro, crines nodantur in aurum,\naurea purpuream subnectit fibula vestem.\nnec non et Phrygii comites et laetus Iulus               140\nincedunt. ipse ante alios pulcherrimus omnis\ninfert se socium Aeneas atque agmina iungit.\nqualis ubi hibernam Lyciam Xanthique fluenta\ndeserit ac Delum maternam invisit Apollo\ninstauratque choros, mixtique altaria circum               145\nCretesque Dryopesque fremunt pictique Agathyrsi;\nipse iugis Cynthi graditur mollique fluentem\nfronde premit crinem fingens atque implicat auro,\ntela sonant umeris: haud illo segnior ibat\nAeneas, tantum egregio decus enitet ore.                150\npostquam altos ventum in montis atque invia lustra,\necce ferae saxi deiectae vertice caprae\ndecurrere iugis; alia de parte patentis\ntransmittunt cursu campos atque agmina cervi\npulverulenta fuga glomerant montisque relinquunt.        155\nat puer Ascanius mediis in vallibus acri\ngaudet equo iamque hos cursu, iam praeterit illos,\nspumantemque dari pecora inter inertia votis\noptat aprum, aut fulvum descendere monte leonem.\n\nInterea magno misceri murmure caelum               160\nincipit, insequitur commixta grandine nimbus,\net Tyrii comites passim et Troiana iuventus\nDardaniusque nepos Veneris diversa per agros\ntecta metu petiere; ruunt de montibus amnes.\nspeluncam Dido dux et Troianus eandem               165\ndeveniunt. prima et Tellus et pronuba Iuno\ndant signum; fulsere ignes et conscius aether\nconubiis summoque ulularunt vertice Nymphae.\nille dies primus leti primusque malorum\ncausa fuit; neque enim specie famave movetur               170\nnec iam furtivum Dido meditatur amorem:\nconiugium vocat, hoc praetexit nomine culpam.\n\nExtemplo Libyae magnas it Fama per urbes,\nFama, malum qua non aliud velocius ullum:\nmobilitate viget virisque adquirit eundo,               175\nparva metu primo, mox sese attollit in auras\ningrediturque solo et caput inter nubila condit.\nillam Terra parens ira inritata deorum\nextremam, ut perhibent, Coeo Enceladoque sororem\nprogenuit pedibus celerem et pernicibus alis,               180\nmonstrum horrendum, ingens, cui quot sunt corpore plumae,\ntot vigiles oculi subter (mirabile dictu),\ntot linguae, totidem ora sonant, tot subrigit auris.\nnocte volat caeli medio terraeque per umbram\nstridens, nec dulci declinat lumina somno;               185\nluce sedet custos aut summi culmine tecti\nturribus aut altis, et magnas territat urbes,\ntam ficti pravique tenax quam nuntia veri.\nhaec tum multiplici populos sermone replebat\ngaudens, et pariter facta atque infecta canebat:               190\nvenisse Aenean Troiano sanguine cretum,\ncui se pulchra viro dignetur iungere Dido;\nnunc hiemem inter se luxu, quam longa, fovere\nregnorum immemores turpique cupidine captos.\nhaec passim dea foeda virum diffundit in ora.               195\nprotinus ad regem cursus detorquet Iarban\nincenditque animum dictis atque aggerat iras.\n\nHic Hammone satus rapta Garamantide nympha\ntempla Iovi centum latis immania regnis,\ncentum aras posuit vigilemque sacraverat ignem,         200\nexcubias divum aeternas, pecudumque cruore\npingue solum et variis florentia limina sertis.\nisque amens animi et rumore accensus amaro\ndicitur ante aras media inter numina divum\nmulta Iovem manibus supplex orasse supinis:               205\n\'Iuppiter omnipotens, cui nunc Maurusia pictis\ngens epulata toris Lenaeum libat honorem,\naspicis haec? an te, genitor, cum fulmina torques\nnequiquam horremus, caecique in nubibus ignes\nterrificant animos et inania murmura miscent?               210\nfemina, quae nostris errans in finibus urbem\nexiguam pretio posuit, cui litus arandum\ncuique loci leges dedimus, conubia nostra\nreppulit ac dominum Aenean in regna recepit.\net nunc ille Paris cum semiviro comitatu,                215\nMaeonia mentum mitra crinemque madentem\nsubnexus, rapto potitur: nos munera templis\nquippe tuis ferimus famamque fovemus inanem.\'\n\nTalibus orantem dictis arasque tenentem\naudiit Omnipotens, oculosque ad moenia torsit               220\nregia et oblitos famae melioris amantis.\ntum sic Mercurium adloquitur ac talia mandat:\n\'vade age, nate, voca Zephyros et labere pennis\nDardaniumque ducem, Tyria Karthagine qui nunc\nexspectat fatisque datas non respicit urbes,               225\nadloquere et celeris defer mea dicta per auras.\nnon illum nobis genetrix pulcherrima talem\npromisit Graiumque ideo bis vindicat armis;\nsed fore qui gravidam imperiis belloque frementem\nItaliam regeret, genus alto a sanguine Teucri               230\nproderet, ac totum sub leges mitteret orbem.\nsi nulla accendit tantarum gloria rerum\nnec super ipse sua molitur laude laborem,\nAscanione pater Romanas invidet arces?\nquid struit? aut qua spe inimica in gente moratur               235\nnec prolem Ausoniam et Lavinia respicit arva?\nnaviget! haec summa est, hic nostri nuntius esto.\'\n\nDixerat. ille patris magni parere parabat\nimperio; et primum pedibus talaria nectit\naurea, quae sublimem alis sive aequora supra               240\nseu terram rapido pariter cum flamine portant.\ntum virgam capit: hac animas ille evocat Orco\npallentis, alias sub Tartara tristia mittit,\ndat somnos adimitque, et lumina morte resignat.\nilla fretus agit ventos et turbida tranat               245\nnubila. iamque volans apicem et latera ardua cernit\nAtlantis duri caelum qui vertice fulcit,\nAtlantis, cinctum adsidue cui nubibus atris\npiniferum caput et vento pulsatur et imbri,\nnix umeros infusa tegit, tum flumina mento               250\npraecipitant senis, et glacie riget horrida barba.\nhic primum paribus nitens Cyllenius alis\nconstitit; hinc toto praeceps se corpore ad undas\nmisit avi similis, quae circum litora, circum\npiscosos scopulos humilis volat aequora iuxta.               255\nhaud aliter terras inter caelumque volabat\nlitus harenosum ad Libyae, ventosque secabat\nmaterno veniens ab avo Cyllenia proles.\nut primum alatis tetigit magalia plantis,\nAenean fundantem arces ac tecta novantem               260\nconspicit. atque illi stellatus iaspide fulva\nensis erat Tyrioque ardebat murice laena\ndemissa ex umeris, dives quae munera Dido\nfecerat, et tenui telas discreverat auro.\ncontinuo invadit: \'tu nunc Karthaginis altae               265\nfundamenta locas pulchramque uxorius urbem\nexstruis? heu, regni rerumque oblite tuarum!\nipse deum tibi me claro demittit Olympo\nregnator, caelum et terras qui numine torquet,\nipse haec ferre iubet celeris mandata per auras:               270\nquid struis? aut qua spe Libycis teris otia terris?\nsi te nulla movet tantarum gloria rerum\n[nec super ipse tua moliris laude laborem,]\nAscanium surgentem et spes heredis Iuli\nrespice, cui regnum Italiae Romanaque tellus               275\ndebetur.\' tali Cyllenius ore locutus\nmortalis visus medio sermone reliquit\net procul in tenuem ex oculis evanuit auram.\n\nAt vero Aeneas aspectu obmutuit amens,\narrectaeque horrore comae et vox faucibus haesit.     280\nardet abire fuga dulcisque relinquere terras,\nattonitus tanto monitu imperioque deorum.\nheu quid agat? quo nunc reginam ambire furentem\naudeat adfatu? quae prima exordia sumat?\natque animum nunc huc celerem nunc dividit illuc               285\nin partisque rapit varias perque omnia versat.\nhaec alternanti potior sententia visa est:\nMnesthea Sergestumque vocat fortemque Serestum,\nclassem aptent taciti sociosque ad litora cogant,\narma parent et quae rebus sit causa novandis               290\ndissimulent; sese interea, quando optima Dido\nnesciat et tantos rumpi non speret amores,\ntemptaturum aditus et quae mollissima fandi\ntempora, quis rebus dexter modus. ocius omnes\nimperio laeti parent et iussa facessunt.               295\n\nAt regina dolos (quis fallere possit amantem?)\npraesensit, motusque excepit prima futuros\nomnia tuta timens. eadem impia Fama furenti\ndetulit armari classem cursumque parari.\nsaevit inops animi totamque incensa per urbem               300\nbacchatur, qualis commotis excita sacris\nThyias, ubi audito stimulant trieterica Baccho\norgia nocturnusque vocat clamore Cithaeron.\ntandem his Aenean compellat vocibus ultro:\n\'dissimulare etiam sperasti, perfide, tantum               305\nposse nefas tacitusque mea decedere terra?\nnec te noster amor nec te data dextera quondam\nnec moritura tenet crudeli funere Dido?\nquin etiam hiberno moliri sidere classem\net mediis properas Aquilonibus ire per altum,               310\ncrudelis? quid, si non arva aliena domosque\nignotas peteres, et Troia antiqua maneret,\nTroia per undosum peteretur classibus aequor?\nmene fugis? per ego has lacrimas dextramque tuam te\n(quando aliud mihi iam miserae nihil ipsa reliqui),               315\nper conubia nostra, per inceptos hymenaeos,\nsi bene quid de te merui, fuit aut tibi quicquam\ndulce meum, miserere domus labentis et istam,\noro, si quis adhuc precibus locus, exue mentem.\nte propter Libycae gentes Nomadumque tyranni               320\nodere, infensi Tyrii; te propter eundem\nexstinctus pudor et, qua sola sidera adibam,\nfama prior. cui me moribundam deseris hospes\n(hoc solum nomen quoniam de coniuge restat)?\nquid moror? an mea Pygmalion dum moenia frater               325\ndestruat aut captam ducat Gaetulus Iarbas?\nsaltem si qua mihi de te suscepta fuisset\nante fugam suboles, si quis mihi parvulus aula\nluderet Aeneas, qui te tamen ore referret,\nnon equidem omnino capta ac deserta viderer.\'               330\n\nDixerat. ille Iovis monitis immota tenebat\nlumina et obnixus curam sub corde premebat.\ntandem pauca refert: \'ego te, quae plurima fando\nenumerare vales, numquam, regina, negabo\npromeritam, nec me meminisse pigebit Elissae               335\ndum memor ipse mei, dum spiritus hos regit artus.\npro re pauca loquar. neque ego hanc abscondere furto\nsperavi (ne finge) fugam, nec coniugis umquam\npraetendi taedas aut haec in foedera veni.\nme si fata meis paterentur ducere vitam               340\nauspiciis et sponte mea componere curas,\nurbem Troianam primum dulcisque meorum\nreliquias colerem, Priami tecta alta manerent,\net recidiva manu posuissem Pergama victis.\nsed nunc Italiam magnam Gryneus Apollo,               345\nItaliam Lyciae iussere capessere sortes;\nhic amor, haec patria est. si te Karthaginis arces\nPhoenissam Libycaeque aspectus detinet urbis,\nquae tandem Ausonia Teucros considere terra\ninvidia est? et nos fas extera quaerere regna.               350\nme patris Anchisae, quotiens umentibus umbris\nnox operit terras, quotiens astra ignea surgunt,\nadmonet in somnis et turbida terret imago;\nme puer Ascanius capitisque iniuria cari,\nquem regno Hesperiae fraudo et fatalibus arvis.               355\nnunc etiam interpres divum Iove missus ab ipso\n(testor utrumque caput) celeris mandata per auras\ndetulit: ipse deum manifesto in lumine vidi\nintrantem muros vocemque his auribus hausi.\ndesine meque tuis incendere teque querelis;               360\nItaliam non sponte sequor.\'\n\nTalia dicentem iamdudum aversa tuetur\nhuc illuc volvens oculos totumque pererrat\nluminibus tacitis et sic accensa profatur:\n\'nec tibi diva parens generis nec Dardanus auctor,               365\nperfide, sed duris genuit te cautibus horrens\nCaucasus Hyrcanaeque admorunt ubera tigres.\nnam quid dissimulo aut quae me ad maiora reservo?\nnum fletu ingemuit nostro? num lumina flexit?\nnum lacrimas victus dedit aut miseratus amantem est?               370\nquae quibus anteferam? iam iam nec maxima Iuno\nnec Saturnius haec oculis pater aspicit aequis.\nnusquam tuta fides. eiectum litore, egentem\nexcepi et regni demens in parte locavi.\namissam classem, socios a morte reduxi               375\n(heu furiis incensa feror!): nunc augur Apollo,\nnunc Lyciae sortes, nunc et Iove missus ab ipso\ninterpres divum fert horrida iussa per auras.\nscilicet is superis labor est, ea cura quietos\nsollicitat. neque te teneo neque dicta refello:               380\ni, sequere Italiam ventis, pete regna per undas.\nspero equidem mediis, si quid pia numina possunt,\nsupplicia hausurum scopulis et nomine Dido\nsaepe vocaturum. sequar atris ignibus absens\net, cum frigida mors anima seduxerit artus,               385\nomnibus umbra locis adero. dabis, improbe, poenas.\naudiam et haec Manis veniet mihi fama sub imos.\'\nhis medium dictis sermonem abrumpit et auras\naegra fugit seque ex oculis avertit et aufert,\nlinquens multa metu cunctantem et multa parantem               390\ndicere. suscipiunt famulae conlapsaque membra\nmarmoreo referunt thalamo stratisque reponunt.\n\nAt pius Aeneas, quamquam lenire dolentem\nsolando cupit et dictis avertere curas,\nmulta gemens magnoque animum labefactus amore               395\niussa tamen divum exsequitur classemque revisit.\ntum vero Teucri incumbunt et litore celsas\ndeducunt toto navis. natat uncta carina,\nfrondentisque ferunt remos et robora silvis\ninfabricata fugae studio.                                                            400\nmigrantis cernas totaque ex urbe ruentis:\nac velut ingentem formicae farris acervum\ncum populant hiemis memores tectoque reponunt,\nit nigrum campis agmen praedamque per herbas\nconvectant calle angusto; pars grandia trudunt               405\nobnixae frumenta umeris, pars agmina cogunt\ncastigantque moras, opere omnis semita fervet.\nquis tibi tum, Dido, cernenti talia sensus,\nquosve dabas gemitus, cum litora fervere late\nprospiceres arce ex summa, totumque videres               410\nmisceri ante oculos tantis clamoribus aequor!\nimprobe Amor, quid non mortalia pectora cogis!\nire iterum in lacrimas, iterum temptare precando\ncogitur et supplex animos summittere amori,\nne quid inexpertum frustra moritura relinquat.               415\n\n\'Anna, vides toto properari litore circum:\nundique convenere; vocat iam carbasus auras,\npuppibus et laeti nautae imposuere coronas.\nhunc ego si potui tantum sperare dolorem,\net perferre, soror, potero. miserae hoc tamen unum               420\nexsequere, Anna, mihi; solam nam perfidus ille\nte colere, arcanos etiam tibi credere sensus;\nsola viri mollis aditus et tempora noras.\ni, soror, atque hostem supplex adfare superbum:\nnon ego cum Danais Troianam exscindere gentem               425\nAulide iuravi classemve ad Pergama misi,\nnec patris Anchisae cinerem manisve revelli:\ncur mea dicta negat duras demittere in auris?\nquo ruit? extremum hoc miserae det munus amanti:\nexspectet facilemque fugam ventosque ferentis.               430\nnon iam coniugium antiquum, quod prodidit, oro,\nnec pulchro ut Latio careat regnumque relinquat:\ntempus inane peto, requiem spatiumque furori,\ndum mea me victam doceat fortuna dolere.\nextremam hanc oro veniam (miserere sororis),               435\nquam mihi cum dederit cumulatam morte remittam.\'\n\nTalibus orabat, talisque miserrima fletus\nfertque refertque soror. sed nullis ille movetur\nfletibus aut voces ullas tractabilis audit;\nfata obstant placidasque viri deus obstruit auris.               440\nac velut annoso validam cum robore quercum\nAlpini Boreae nunc hinc nunc flatibus illinc\neruere inter se certant; it stridor, et altae\nconsternunt terram concusso stipite frondes;\nipsa haeret scopulis et quantum vertice ad auras               445\naetherias, tantum radice in Tartara tendit:\nhaud secus adsiduis hinc atque hinc vocibus heros\ntunditur, et magno persentit pectore curas;\nmens immota manet, lacrimae volvuntur inanes.\n\nTum vero infelix fatis exterrita Dido                              450\nmortem orat; taedet caeli convexa tueri.\nquo magis inceptum peragat lucemque relinquat,\nvidit, turicremis cum dona imponeret aris,\n(horrendum dictu) latices nigrescere sacros\nfusaque in obscenum se vertere vina cruorem;               455\nhoc visum nulli, non ipsi effata sorori.\npraeterea fuit in tectis de marmore templum\nconiugis antiqui, miro quod honore colebat,\nvelleribus niveis et festa fronde revinctum:\nhinc exaudiri voces et verba vocantis                              460\nvisa viri, nox cum terras obscura teneret,\nsolaque culminibus ferali carmine bubo\nsaepe queri et longas in fletum ducere voces;\nmultaque praeterea vatum praedicta priorum\nterribili monitu horrificant. agit ipse furentem               465\nin somnis ferus Aeneas, semperque relinqui\nsola sibi, semper longam incomitata videtur\nire viam et Tyrios deserta quaerere terra,\nEumenidum veluti demens videt agmina Pentheus\net solem geminum et duplices se ostendere Thebas,               470\naut Agamemnonius scaenis agitatus Orestes,\narmatam facibus matrem et serpentibus atris\ncum fugit ultricesque sedent in limine Dirae.\n\nErgo ubi concepit furias evicta dolore\ndecrevitque mori, tempus secum ipsa modumque               475\nexigit, et maestam dictis adgressa sororem\nconsilium vultu tegit ac spem fronte serenat:\n\'inveni, germana, viam (gratare sorori)\nquae mihi reddat eum vel eo me solvat amantem.\nOceani finem iuxta solemque cadentem                              480\nultimus Aethiopum locus est, ubi maximus Atlas\naxem umero torquet stellis ardentibus aptum:\nhinc mihi Massylae gentis monstrata sacerdos,\nHesperidum templi custos, epulasque draconi\nquae dabat et sacros servabat in arbore ramos,               485\nspargens umida mella soporiferumque papaver.\nhaec se carminibus promittit solvere mentes\nquas velit, ast aliis duras immittere curas,\nsistere aquam fluviis et vertere sidera retro,\nnocturnosque movet Manis: mugire videbis               490\nsub pedibus terram et descendere montibus ornos.\ntestor, cara, deos et te, germana, tuumque\ndulce caput, magicas invitam accingier artis.\ntu secreta pyram tecto interiore sub auras\nerige, et arma viri thalamo quae fixa reliquit               495\nimpius exuviasque omnis lectumque iugalem,\nquo perii, super imponas: abolere nefandi\ncuncta viri monimenta iuvat monstratque sacerdos.\'\nhaec effata silet, pallor simul occupat ora.\nnon tamen Anna novis praetexere funera sacris               500\ngermanam credit, nec tantos mente furores\nconcipit aut graviora timet quam morte Sychaei.\nergo iussa parat.\n\nAt regina, pyra penetrali in sede sub auras\nerecta ingenti taedis atque ilice secta,                              505\nintenditque locum sertis et fronde coronat\nfunerea; super exuvias ensemque relictum\neffigiemque toro locat haud ignara futuri.\nstant arae circum et crinis effusa sacerdos\nter centum tonat ore deos, Erebumque Chaosque               510\ntergeminamque Hecaten, tria virginis ora Dianae.\nsparserat et latices simulatos fontis Averni,\nfalcibus et messae ad lunam quaeruntur aenis\npubentes herbae nigri cum lacte veneni;\nquaeritur et nascentis equi de fronte revulsus               515\net matri praereptus amor.\nipsa mola manibusque piis altaria iuxta\nunum exuta pedem vinclis, in veste recincta,\ntestatur moritura deos et conscia fati\nsidera; tum, si quod non aequo foedere amantis               520\ncurae numen habet iustumque memorque, precatur.\n\nNox erat et placidum carpebant fessa soporem\ncorpora per terras, silvaeque et saeva quierant\naequora, cum medio volvuntur sidera lapsu,\ncum tacet omnis ager, pecudes pictaeque volucres,               525\nquaeque lacus late liquidos quaeque aspera dumis\nrura tenent, somno positae sub nocte silenti.\n[lenibant curas et corda oblita laborum.]\nat non infelix animi Phoenissa, neque umquam\nsolvitur in somnos oculisve aut pectore noctem               530\naccipit: ingeminant curae rursusque resurgens\nsaevit amor magnoque irarum fluctuat aestu.\nsic adeo insistit secumque ita corde volutat:\n\'en, quid ago? rursusne procos inrisa priores\nexperiar, Nomadumque petam conubia supplex,               535\nquos ego sim totiens iam dedignata maritos?\nIliacas igitur classis atque ultima Teucrum\niussa sequar? quiane auxilio iuvat ante levatos\net bene apud memores veteris stat gratia facti?\nquis me autem, fac velle, sinet ratibusve superbis               540\ninvisam accipiet? nescis heu, perdita, necdum\nLaomedonteae sentis periuria gentis?\nquid tum? sola fuga nautas comitabor ovantis?\nan Tyriis omnique manu stipata meorum\ninferar et, quos Sidonia vix urbe revelli,                              545\nrursus agam pelago et ventis dare vela iubebo?\nquin morere ut merita es, ferroque averte dolorem.\ntu lacrimis evicta meis, tu prima furentem\nhis, germana, malis oneras atque obicis hosti.\nnon licuit thalami expertem sine crimine vitam               550\ndegere more ferae, talis nec tangere curas;\nnon servata fides cineri promissa Sychaeo.\'\n\nTantos illa suo rumpebat pectore questus:\nAeneas celsa in puppi iam certus eundi\ncarpebat somnos rebus iam rite paratis.                              555\nhuic se forma dei vultu redeuntis eodem\nobtulit in somnis rursusque ita visa monere est,\nomnia Mercurio similis, vocemque coloremque\net crinis flavos et membra decora iuventa:\n\'nate dea, potes hoc sub casu ducere somnos,               560\nnec quae te circum stent deinde pericula cernis,\ndemens, nec Zephyros audis spirare secundos?\nilla dolos dirumque nefas in pectore versat\ncerta mori, variosque irarum concitat aestus.\nnon fugis hinc praeceps, dum praecipitare potestas?               565\niam mare turbari trabibus saevasque videbis\nconlucere faces, iam fervere litora flammis,\nsi te his attigerit terris Aurora morantem.\nheia age, rumpe moras. varium et mutabile semper\nfemina.\' sic fatus nocti se immiscuit atrae.               570\n\nTum vero Aeneas subitis exterritus umbris\ncorripit e somno corpus sociosque fatigat\npraecipitis: \'vigilate, viri, et considite transtris;\nsolvite vela citi. deus aethere missus ab alto\nfestinare fugam tortosque incidere funis               575\necce iterum instimulat. sequimur te, sancte deorum,\nquisquis es, imperioque iterum paremus ovantes.\nadsis o placidusque iuves et sidera caelo\ndextra feras.\' dixit vaginaque eripit ensem\nfulmineum strictoque ferit retinacula ferro.               580\nidem omnis simul ardor habet, rapiuntque ruuntque;\nlitora deseruere, latet sub classibus aequor,\nadnixi torquent spumas et caerula verrunt.\n\nEt iam prima novo spargebat lumine terras\nTithoni croceum linquens Aurora cubile.               585\nregina e speculis ut primam albescere lucem\nvidit et aequatis classem procedere velis,\nlitoraque et vacuos sensit sine remige portus,\nterque quaterque manu pectus percussa decorum\nflaventisque abscissa comas \'pro Iuppiter! ibit               590\nhic,\' ait \'et nostris inluserit advena regnis?\nnon arma expedient totaque ex urbe sequentur,\ndiripientque rates alii navalibus? ite,\nferte citi flammas, date tela, impellite remos!\nquid loquor? aut ubi sum? quae mentem insania mutat?                595\ninfelix Dido, nunc te facta impia tangunt?\ntum decuit, cum sceptra dabas. en dextra fidesque,\nquem secum patrios aiunt portare penatis,\nquem subiisse umeris confectum aetate parentem!\nnon potui abreptum divellere corpus et undis               600\nspargere? non socios, non ipsum absumere ferro\nAscanium patriisque epulandum ponere mensis?\nverum anceps pugnae fuerat fortuna. fuisset:\nquem metui moritura? faces in castra tulissem\nimplessemque foros flammis natumque patremque               605\ncum genere exstinxem, memet super ipsa dedissem.\nSol, qui terrarum flammis opera omnia lustras,\ntuque harum interpres curarum et conscia Iuno,\nnocturnisque Hecate triviis ululata per urbes\net Dirae ultrices et di morientis Elissae,               610\naccipite haec, meritumque malis advertite numen\net nostras audite preces. si tangere portus\ninfandum caput ac terris adnare necesse est,\net sic fata Iovis poscunt, hic terminus haeret,\nat bello audacis populi vexatus et armis,               615\nfinibus extorris, complexu avulsus Iuli\nauxilium imploret videatque indigna suorum\nfunera; nec, cum se sub leges pacis iniquae\ntradiderit, regno aut optata luce fruatur,\nsed cadat ante diem mediaque inhumatus harena.               620\nhaec precor, hanc vocem extremam cum sanguine fundo.\ntum vos, o Tyrii, stirpem et genus omne futurum\nexercete odiis, cinerique haec mittite nostro\nmunera. nullus amor populis nec foedera sunto.\nexoriare aliquis nostris ex ossibus ultor               625\nqui face Dardanios ferroque sequare colonos,\nnunc, olim, quocumque dabunt se tempore vires.\nlitora litoribus contraria, fluctibus undas\nimprecor, arma armis: pugnent ipsique nepotesque.\'\n\nHaec ait, et partis animum versabat in omnis,               630\ninvisam quaerens quam primum abrumpere lucem.\ntum breviter Barcen nutricem adfata Sychaei,\nnamque suam patria antiqua cinis ater habebat:\n\'Annam, cara mihi nutrix, huc siste sororem:\ndic corpus properet fluviali spargere lympha,               635\net pecudes secum et monstrata piacula ducat.\nsic veniat, tuque ipsa pia tege tempora vitta.\nsacra Iovi Stygio, quae rite incepta paravi,\nperficere est animus finemque imponere curis\nDardaniique rogum capitis permittere flammae.\'               640\nsic ait. illa gradum studio celebrabat anili.\nat trepida et coeptis immanibus effera Dido\nsanguineam volvens aciem, maculisque trementis\ninterfusa genas et pallida morte futura,\ninteriora domus inrumpit limina et altos                              645\nconscendit furibunda rogos ensemque recludit\nDardanium, non hos quaesitum munus in usus.\nhic, postquam Iliacas vestis notumque cubile\nconspexit, paulum lacrimis et mente morata\nincubuitque toro dixitque novissima verba:               650\n\'dulces exuviae, dum fata deusque sinebat,\naccipite hanc animam meque his exsolvite curis.\nvixi et quem dederat cursum Fortuna peregi,\net nunc magna mei sub terras ibit imago.\nurbem praeclaram statui, mea moenia vidi,               655\nulta virum poenas inimico a fratre recepi,\nfelix, heu nimium felix, si litora tantum\nnumquam Dardaniae tetigissent nostra carinae.\'\ndixit, et os impressa toro \'moriemur inultae,\nsed moriamur\' ait. \'sic, sic iuvat ire sub umbras.               660\nhauriat hunc oculis ignem crudelis ab alto\nDardanus, et nostrae secum ferat omina mortis.\'\ndixerat, atque illam media inter talia ferro\nconlapsam aspiciunt comites, ensemque cruore\nspumantem sparsasque manus. it clamor ad alta               665\natria: concussam bacchatur Fama per urbem.\nlamentis gemituque et femineo ululatu\ntecta fremunt, resonat magnis plangoribus aether,\nnon aliter quam si immissis ruat hostibus omnis\nKarthago aut antiqua Tyros, flammaeque furentes               670\nculmina perque hominum volvantur perque deorum.\naudiit exanimis trepidoque exterrita cursu\nunguibus ora soror foedans et pectora pugnis\nper medios ruit, ac morientem nomine clamat:\n\'hoc illud, germana, fuit? me fraude petebas?               675\nhoc rogus iste mihi, hoc ignes araeque parabant?\nquid primum deserta querar? comitemne sororem\nsprevisti moriens? eadem me ad fata vocasses,\nidem ambas ferro dolor atque eadem hora tulisset.\nhis etiam struxi manibus patriosque vocavi               680\nvoce deos, sic te ut posita, crudelis, abessem?\nexstinxti te meque, soror, populumque patresque\nSidonios urbemque tuam. date, vulnera lymphis\nabluam et, extremus si quis super halitus errat,\nore legam.\' sic fata gradus evaserat altos,               685\nsemianimemque sinu germanam amplexa fovebat\ncum gemitu atque atros siccabat veste cruores.\nilla gravis oculos conata attollere rursus\ndeficit; infixum stridit sub pectore vulnus.\nter sese attollens cubitoque adnixa levavit,               690\nter revoluta toro est oculisque errantibus alto\nquaesivit caelo lucem ingemuitque reperta.\n\nTum Iuno omnipotens longum miserata dolorem\ndifficilisque obitus Irim demisit Olympo\nquae luctantem animam nexosque resolveret artus.               695\nnam quia nec fato merita nec morte peribat,\nsed misera ante diem subitoque accensa furore,\nnondum illi flavum Proserpina vertice crinem\nabstulerat Stygioque caput damnaverat Orco.\nergo Iris croceis per caelum roscida pennis               700\nmille trahens varios adverso sole colores\ndevolat et supra caput astitit. \'hunc ego Diti\nsacrum iussa fero teque isto corpore solvo\':\nsic ait et dextra crinem secat, omnis et una\ndilapsus calor atque in ventos vita recessit.               705